---
layout: post
title: "Bakit Math?"
subtitle: "y = mx + b"
date: 2024-02-03 23:12:00 +0800
background: '/img/posts/02.jpg'
---

<p>Math po ang kursong kinuha ko para sa pag-aaral ko sa abroad. Bakit Math? Sabi ng mga kaibigan ko or mga nakausap ko, baka meron daw akong ugaling pagiging sadista. Simula nung elementary hanggang college, hindi ko forte ang Mathematics. Sa totoo lang, sa medyo kasalukuyang balik pag-aaral para sa bridging courses ko, hindi mataas ang nakuha kong marka sa Calculus 2. Ganun para sa Abstract Algebra at Toplogy na core courses na nakuha ko naman.</p>

<p>Ngayong nagaagam-agam ako, hindi ba maaaring ang pagkuha ko ng Math ay manifestation ng aking traumatic na kabataan? Lumaki akong binubugbog ng aking yaya at kapatid. Kapag kinukwento ko ito sa mga tao lagi ko lang ito dinadaan sa biro. Kaso, sa totoo lang, ang mga trauma na naranasan ko ay tunay at patuloy na umiibabaw ang mga simtomas nito hanggang sa kasalukuyan. Nung bata pa ako, napainom ako ng bagong kulong tubig, puro kurot ang singit at ear lobes, pinakain ng nasukang pagkain, nasampal, at kung anu-ano pa mula sa aking yaya. Hanggang ngayon, pagnakikita ng mga tao ang kanang tenga ko, lagi nilang naaakala na nagpabutas ako tenga na kung saan nagkaroon ako ng permanenteng marka dahil sa diin ng kurot ng yaya. Maraming gabi na umiiyak na lang ako hanggang sa makatulog sa pagod. Ang mga kapatid ko naman, wala magawa dahil mas nakakatanda ang yaya. Maliban sa mga pang-aabuso ng yaya, ang isang kapatid ko naman ay sadyang mapang-abuso rin. Kinulong ako sa CR, tinawag na bobo, cold shoulder treatment, sinigawan, dinabugan, etc. Sa totoo lang, hindi siya ma-control ng magulong ko kaya't hinahayaan na lang siya.</p>

<p>Alam ko naman na hindi ako bobo o walang kwentang tao. Hindi ko alam kung may suporta ba ito sa larangan ng sikolohiya, kaso pakiramdam ko, nagkaroon ako ng maraing insecurities dahil sa mga pang-aabuso. Madalas kung nagpapadala ako ng sulat or ng mga messages sa Social Media, lalo na kung nakasulat ito sa English, feeling ko parang laging pangit yung tono. Madalas, pakiramdam ko naman na lagi akong nakakasagabal ng mga tao kaya madalas akong nag-ssorry, hindi na lang kumikilos o madalas kinikimkim na lang yung hirap na nararanasa sa buhay. Hindi na rin siguro nakapagtataka kung bakit nasambit na rin ng pangalawa kong kapakit na ang buhay ko raw ay parang laging naka "Hard Mode". Hindi na rin siguro nakapagtataka kung bakit pagdating sa mga pagsasalo-salo, mas gusto kong magpag-isa na lang at hindi na lang makipaghalu-bilo sa mga pinsan ko. Nang sa ganun, wala akong magawa o masabig mali.</p>

<p>So bakit nga ba Math? Math dahil meron itong kaugnay sa degree na natapos ko. Math dahil kailangan ng mundo ng mas maraming taong nakakaintindi ng Math. Math dahil interesting na subject ito. Math dahil para sana mapatunayan ko sa sarili ko na hindi ako bobo.</p>

<p>Kaya Math.</p>